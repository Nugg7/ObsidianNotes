Astrazione : l'utente deve solo sapere cosa va in input e cosa esce (output), tutta la parte di codice dietro (si chiama black box) deve essere in nascosto per convenienza dell'utente.

Definizione : identificare solo quello che è importante sapere.
### Scopo metodi astratti

Ci sono situazioni in cui si vuole definire una superclasse che definisca la struttura di una determinata astrazione, ma senza fornire un'implementazione esplicita di ogni metodo: lo scopo della superclasse è quello di creare una generalizzazione che sarà condivisa da tutte le sue sottoclassi, lasciando a ciascuna sottoclasse il compito di completare i dettagli.

Consideriamo un classico esempio di gestione di forme geometriche. Ci saranno differenti classi derivate che rappresentano specifici tipi di forme geometriche (cerchio, quadrato, triangolo, ...) e una classe base che rappresenta il concetto di forma geometrica, in cui si definiscono le proprietà comuni (dimensione, colore, ...) e metodi comuni, come il calcolo dell'area e del perimetro.

Il problema è: che definizione per il calcolo dell'area e del perimetro si può dare per  una figura geometrica generica? Questo dipende dal tipo specifico di forma geometrica che rappresenterà. Sarebbe quindi opportuno rimandare la definizione dei metodi dalla classe padre della forma geometrica alle classi figlie.

Inoltre, sarebbe sicuramente opportuno creare oggetti di tipo triangolo per  rappresentare specifici triangoli, ma avrebbe senso creare oggetti di tipo forma geometrica?
### Classi e metodi astratti

Definire un metodo astratto significa indicarne solamente l'intestazione, senza scriverne il corpo, dunque senza scrivere l'implementazione delle sue funzionalità: tale implementazione viene posticipata al momento in cui si saprà effettivamente come definirla, dunque all'interno delle sue classi derivate. Questo permette di evitare di fornire un'implementazione approssimativa, data con il solo fine di definire il metodo e permettere di ereditarlo.

- Per definire un metodo astratto, dunque un metodo senza corpo, la sintassi è la seguente:
$$modificatoreAccesso\space abstract\space tipoRitorno\space nomeMetodo();$$
- Una classe che ha almeno un metodo astratto si dice che è solo parzialmente definita e deve essere dichiarata come astratta.
- Per definire una classe astratta, la sintassi per la definizione è la seguente:
$$modificatoreAccesso\space abstract\space class\space NomeClasse\space \{...\}$$
- La keyword abstract non può essere utilizzata insieme a final, static o private. Inoltre, non può essere definito un costruttore come abstract.
### Caratteristiche classi astratte

- Proprio per la sua parziale definizione, non è possibile creare nuovi oggetti utilizzando una classe astratta: questo perché se un oggetto di quel tipo richiamasse il metodo astratto, questo non avrebbe una definizione.
- Lo scopo delle classi astratte è dunque quello di essere utilizzate come base per la definizione di classi derivate, fornendo una sorta di template.
- Ogni metodo astratto deve essere ridefinito dalle classi derivate dalla classe astratta, rendendo dunque obbligatorio l'overriding, pena l'essere considerata anch'essa una classe astratta. Una classe (o metodo) non astratta è detta concreta.
- Non tutti i metodi di una classe astratta devono essere astratti: quando ha senso definire il corpo di un metodo di una classe astratta, viene comunque fatto e tale metodo viene così ereditato e non dovrà necessariamente essere ridefinito. Questo vale anche per i costruttori, i metodi final e i metodi statici.
- Inoltre, una classe astratta può anche contenere variabili di istanza, che verranno anch'esse ereditate dalle classi derivate e sarà possibile utilizzarle come visto durante la trattazione sull'ereditarietà.
### Astrazione e poliformismo

- Sebbene non si possano creare oggetti del tipo di una classe astratta, dunque un oggetto non può avere come tipo dinamico una classe astratta, ha perfettamente senso che un oggetto abbia tipo statico una classe astratta e come tipo dinamico una qualsiasi classe discendente concreta.
- Si ricordi che questo, secondo le regole del polimorfismo, significa che all'invocazione di un metodo di istanza:
	- Il compilatore verifica l'esistenza di una definizione di metodo che faccia match con l'invocazione nella classe corrispondente al tipo statico.
	- La definizione dei metodi che viene richiamata è però quella del tipo dinamico dell'oggetto.
- E' anche possibile inserire l'invocazione di un metodo astratto all'interno di altri metodi: sfruttando il binding dinamico, verrà eseguito il metodo concreto che ha ridefinito quello astratto nella classe corrispondente al tipo dinamico dell'oggetto.