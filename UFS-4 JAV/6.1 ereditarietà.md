### Definizione

- L'ereditarietà permette di scrivere classi che condividono certe proprietà, sfruttando la riusabilità del codice: tali proprietà comuni vengono scritte una sola volta per una classe generica e viene fatto in modo che le altre classi le vadano a ereditare, evitando di ripeterle.
- Si noti come l'ereditarietà rappresenta e implementa la relazione is-a (è un) e dovrebbe essere usata solo se tra classe padre e classe derivata sussiste questo tipo di relazione. Se ci sono attributi comuni ma non questo tipo di relazione, tendenzialmente non andrebbe usata comunque l'ereditarietà.
- Distinguiamo tra:
	-  Classe padre (o superclasse, o classe base): rappresenta la classe che farà ereditare le proprie caratteristiche.
	-  Classe figlia (o sottoclasse, o classe derivata): rappresenta la classe che eredita le caratteristiche dalla classe padre.
### Tipi di ereditarietà

- Ereditarietà singola: una sottoclasse eredita da una superclasse.
- Ereditarietà gerarchica: più sottoclassi ereditano dalla medesima superclasse.
- Ereditarietà multilivello: una sottoclasse eredita da una superclasse, che a sua volta eredita da un'altra superclasse. Si dice che la prima classe è discendente di quest'ultima, che è invece sua antenata.
- Ereditarietà multipla: una sottoclasse eredita da più superclassi. In Java non è possibile implementarla.
- Ereditarietà ibrida: la combinazione di più tipi di ereditarietà visti. In Java non è possibile implementarla.
### Sintassi

Per la classe padre non è richiesta nessuna sintassi particolare. Invece, la sintassi per definire la classe figlia è la seguente:

$$modificatoreAccesso class NomeClasseFiglia extends nomeClassePadre {...}$$

Nella classe figlia si indicano esclusivamente variabili e metodi aggiuntivi, mentre non si definiscono le proprietà che eredita. Tali proprietà sono variabili di istanza, statiche e metodi pubblici. Non sono invece ereditati costruttori e variabili e metodi privati.

Oltre al modificatore di accesso, si può utilizzare il modificatore final su una classe per specificare che tale classe non può essere estesa da classi figlie.

L'accesso a variabili e metodi ereditati non richiede sintassi particolari, la classe le può utilizzare come fossero esplicitamente definite.
### Ereditarietà e incapsulamento

- Caso particolare sono le variabili di istanza e statiche private: esse non possono essere direttamente accedute, ma gli oggetti della classe figlia hanno comunque una copia di tali variabili: nel caso in cui ci fosse un metodo pubblico che permette di accedervi (esempi principali, getter e setter), il valore di queste variabili può essere indirettamente ottenuto e modificato.
- Questo potrebbe sembrare scorretto o inutilmente complesso, ma lo scopo è quello di garantire l'incapsulamento e non permettere accessi illegali: pur essendo privata, potrei accedere a una variabile di istanza semplicemente creando una classe derivata e accedendo ai dati della classe padre tramite un oggetto della classe figlia.
-  Un ragionamento simile può essere fatto anche per i metodi privati: se un metodo privato viene invocato all'interno di un metodo pubblico, quando quest'ultimo viene invocato comporta indirettamente l'invocazione del metodo privato.
-  Nel caso in cui si volesse invece permettere l'accesso diretto dalle classi figlie, si ricordi il modificatore di accesso protected. Se ne presti sempre però attenzione perché questo riduce l'incapsulamento della classe.
### Overriding

- Java consente che una classe figlia possa definire un metodo di istanza con la stessa firma e anche lo stesso tipo di ritorno di un metodo ereditato dalla classe padre: la classe figlia sta ridefinendo (overriding) il metodo della classe padre, andando a personalizzare un comportamento affinché sia maggiormente adatto a sé.
- La versione del metodo che verrà invocata dipende dall'oggetto chiamante: gli oggetti creati con la classe figlia richiameranno la nuova definizione, mentre quelli della classe padre la versione presente in tale classe.
- Durante l'overriding si può cambiare a piacere il corpo del metodo, ma non la sua intestazione: l'unica eccezione è che se il tipo di ritorno è una classe, il metodo ridefinito può restituire una qualsiasi delle sue classi derivate. In questo caso questo tipo di ritorno è detto covariante.
- Un altro cambiamento possibile è che un metodo dichiarato come privato nella classe base possa essere ridefinito come pubblico in una classe derivata: più in generale, si può modificare il modificatore di accesso con uno più permissivo.
- Utilizzare la keyword final su un metodo specifica che tale metodo non può essere ridefinito dalle classi derivate.

Se faccio l'overriding con dei metodi statici, non si parla di overriding, si parla di *method-hiding*, e quindi **nascondo completamente alla classe figlia il metodo**, e l'unico modo per riutilizzare il metodo nella classe figlia è chiamarla direttamente dalla classe figlia (`nomeClasse.nomeMetodo()`), e **la stessa cosa con le variabili statici** (*variable-hiding*), **tutto ciò ovviamente se esse sono pubbliche**.

### Super

- Così come esiste la keyword this per riferirsi all'oggetto chiamante, esiste la keyword super che permette di riferirsi a tale oggetto ma con riferimento alla classe padre. Lo scopo principale è quello di evitare ambiguità tra membri della classe figlia e della classe padre, esplicitando il riferimento a quest'ultima.
- I tipici usi della keyword super sono i seguenti:
	- Invocare il costruttore della classe padre da uno dei costruttori della classe figlia, come si vedrà in seguito.
	- Accedere ai membri nascosti della classe padre: nel caso in cui le copie della classe padre siano nascoste da quelle della classe figlia, è possibile accedere ai membri della classe padre tramite la sintassi `super.nomeVariabile` o `super.nomeMetodo()`.
	- Accedere a metodi della classe padre che sono stati sovrascritti: nel caso in cui sia stato effettuato overriding di un metodo, è comunque possibile accedere alla definizione del metodo della classe padre tramite la sintassi `super.nomeMetodo()`. Questo discorso è fondamentale considerando i metodi equals, `clone` e `toString`.
-  Si volesse accedere a un membro di un antenato, non è possibile concatenare più richiami a super, come `super.super.nomeVariabile`. E' possibile accedere a membri solamente del padre, non degli antenati.

- Come detto, una classe derivata non eredita i costruttori dalla classe base. Tipicamente, però, un costruttore della classe derivata richiama un costruttore della classe base: siccome la classe derivata possiede una copia delle variabili di istanza ereditate, può delegare l'inizializzazione di tali variabili al costruttore della classe padre, per poi inizializzare le proprie variabili di istanza.
- Per fare ciò, si utilizza la keyword super: essa invoca il costruttore della classe base con cui avviene match tra parametri e argomenti. Come per this, anche super deve essere la primissima chiamata di un costruttore. Quindi un costruttore non può contenere una chiamata sia a super che a this.
- Nel caso in cui non si metta una chiamata al costruttore della classe base, Java effettua automaticamente un'invocazione a super senza parametri, quindi al costruttore di default della classe padre. E' però opportuno esplicitare sempre la chiamata a super, in modo da scegliere il costruttore più idoneo: se avvenisse la chiamata di default e la classe padre non avesse definito tale costruttore, si otterrebbe un errore.
- Un modo per aggirare questo errore sarebbe quello di definire un metodo privato che effettui gli assegnamenti e i controlli delle variabili di istanza della classe figlia e fare i modo che i costruttori eseguano la chiamata al corretto super e a tale metodo.
### Compatibilità di tipo e classe Object

- E' importante notare come ogni oggetto creato a partire da una classe derivata non è solo di quel tipo classe, ma è implicitamente anche del tipo del padre e di ogni suo antenato. Ovviamente, non vale il contrario. 
- Questo implica che un oggetto può comportarsi come fosse del proprio tipo, ma anche di questi altri tipi sottointesi: per esempio, ogni metodo che richiede come argomento un oggetto della classe padre può ricevere anche un oggetto della classe figlia.
- In Java c'è una classe che è antenata di qualsiasi classe, la classe Object. Quindi ogni oggetto è in realtà anche di tipo Object, così come del suo tipo e di tutti i tipi dei suoi antenati. Se non si usa l'ereditarietà, ogni oggetto è della classe base e di Object.
- La classe Object ha alcuni metodi che sono automaticamente ereditati da ogni classe Java, come equals e `toString` e clone. Le loro definizioni sono però troppo generiche e spesso hanno comportamenti differenti da quelli attesi: come visto in precedenza, è dunque opportuno ridefinirli.
- La classe Object viene anche usata per scrivere metodi Java che hanno parametri di tipo generale, in modo che sia possibile passare come argomento oggetti di qualsiasi classe.

